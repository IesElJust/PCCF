# 6. Enfocaments didàctics i metodològics

Als cicles formatius, sobretot als superiors, el nostre centre aposta per un enfocament didàctic basat en metodologies actives i orientades al treball pràctic en l'empresa. Des del curs 2024-25, s'ha introduït el concepte d'Aula-Empresa, una adaptació de les propostes de les Aules Transformadores a les aules comunes de formació professional. Amb això s'intenta que el treball a l'aula siga el més proper al treball que tindran en una empresa real, i millorar els llaços amb les empreses i organitzacions en projectes reals.

Tot i que als cursos d'especialització no existeix el mòdul de **Projecte Intermodular**, que facilita el treball per projectes de manera conjunta entre tots els mòduls, l'equip docent del CE IA i Big Data ha decidit aplicar en este curs, de forma experimental, les següents estratègies metodològiques:

* **Aprenentatge basat en Reptes (ABR) en la primera avaluació**, mitjançant la resolució de problemes o situacions concretes que poden sorgir en el flux de treball d'una empresa, no necessàriament d'informàtica( visualització de tendències, anàlisi de dades, preparació i utilització de models IA...), treballant en equip, de manera intermodular i aplicant principis de gestió de projectes. 
  
* **Aprenentatge basat en Projectes (ABP), en la segona avaluació**, mitjançant el desenvolupament de projectes intermodulars reals complets, proposats per l'equip docent, empreses col·laboradores o pel propi alumnat.

Estes estratègies metodològiques no només permetran l'adquisició de les competències tècniques específiques de cada mòdul, sinó també competències personals i per l'ocupació com el treball en equip, la comunicació efectiva, la resolució de problemes, la gestió del temps, etc.

Cal recordar que als cursos d'especialització de moment només tenim 2 avaluacions.

<!--
En este apartat s'ha de consensuar el marc pedagògic que condicionarà el procés d'ensenyança-aprenentatge en el cicle, i definir els principis metodològics que guiaran el treball del professorat.  
No es tracta de repetir el que ja indica el marc normatiu, sinó de concretar els principis que seran de compliment obligat per a la docència en el corresponent cicle formatiu en el centre. El que dictamina este punt haurà de tindre caràcter prescriptiu i l'equip docent s'ajustarà a estes directrius.  
És  clar  que  aconseguir  consensos  entre  el  professorat  és  difícil,  atesa  la  diversitat d'opinions  i  enfocaments  educatius,  però  considerem  que  este  esforç  és imprescindible. En general parlem d'equips educatius amplis i amb diferents interessos particulars,  és  necessari  comprendre  que  el  consens  és  un  camí  necessari  i  que  el procés requerix diàleg, flexibilitat i compromís per part de tot l'equip docent. 

RD 659/23. Article 13. Principis pedagògics 

1. Les administracions promouran i facilitaran que els equips docents implicats en cada grau incorporen metodologies actives que faciliten els aprenentatges [...] 

Integrar metodologies actives és un mandat establit en el marc normatiu. El professorat 
haurem d'esforçar-nos en el disseny de processos d'aprenentatge que evolucionen des d'un pla teòric i passiu cap a un procés significatiu integrat amb la realitat professional. 
Convertir  l'alumnat  en  protagonista  del  seu  propi  aprenentatge,  enfrontar-lo amb situacions  reals  o  simulades  que  requerisquen  la  resolució  de  problemes,  treball  en equip, presa de decisions, etc., és el camí per a aconseguir futurs professionals amb les habilitats necessàries en els sectors professionals. 

El PCCF ha de reforçar el compromís dels departaments i els equips educatius en este  canvi metodològic i, per això, s'hauran de consensuar les metodologies a utilitzar en els  mòduls del cicle i, si pot ser, potenciar les actives.
-->
